<div id="main-content">
<h1>Somebody Should Set The Title For This Chapter!</h1><p><font size="4">GIMP:in hienosäätöä </font>
</p>
<p><font size="3"><strong><font color="#ff0000">Varoitus: </font></strong>Älä kokeile tätä muilla GIMP-ohjelmilla kuin omallasi (omalle koneellesi asennetulla)! Äläkä varsinkaan, jos olet aloittelija! Näillä ohjeilla GIMP:in saa helposti solmuun jos ei tiedä mitä tekee. Hyvä uutinen on toki se, että uudelleenasennus netistä ei vie kovinkaan paljoa aikaa. GIMP:in hienosäätö voi nopeuttaa työskentelyä huomattavasti. Opas on kirjoitettu Windows-käyttöjärjestelmälle mutta soveltaen valtaosa asioista toimii myös Linuxilla. </font>
</p>
<p><font size="3"><strong>Tärkeää: työkalujen asetuksien nollaus</strong></font>
</p>
<p><font size="3">Oletko törmännyt jossain vaiheessa opiskeluasi ongelmaan, että joku työkalu ei toimi kuten olen oppaissani esittänyt? Valintatyökalut eivät valitse aluetta jonka olet valinnut, maalipurkki ei värjää alueita kuten olet toivonut, pensseli ei maalaa tai maalaa tavalla, jota ei toivo ja niin edelleen. Se johtuu hyvin todennäköisesti siitä, että joku ruksi tai säätö on työkalun asetuksissa eri paikassa kuin pitäisi. Nämä tuottavat ongelmia kokeneemmallekin käyttäjälle, edes guru ei voi muistaa että missä kohdassa kaikkien työkalujen ruksit ja rastit pitäisi oletuksena olla. GIMP:issä on kuitenkin hyvin näppärä työkalu: ”Nollaa työkalujen asetukset”(käytettäväksi yhdessä työkalussa) ja ”Nollaa kaikkien työkalujen asetukset” (nollaa kaikkien työkalujen asetukset). Sen saa esille tuplaklikkaamalla ensin mitä tahansa työkalua (vaikka pensseliä). </font>
</p>
<p><img title="saato_html_4e74ba9c" alt="saato_html_4e74ba9c" src="_booki/gimp/static/GIMP-konffaus-saato_html_4e74ba9c-fi.jpg" name="grafiikka1" height="334" width="258"><br> Kuva 1. Pensseli-työkalun käyttöliittymä.
</p>
<p><font size="3">Klikkaa sitten hiiren vasemmalla napilla kuvassa 1 merkittyä nuolta ja valitse ”Työkalujen asetukset”=&gt;Nollaa työkalujen asetukset”/”Nollaa kaikkien työkalujen asetukset”. GIMP kysyy vielä kerran, haluatko varmasti tehdä tämän, vastaa myöntävästi. Nyt työkalujen pitäisi olla normaaliasetuksilla.</font>
</p>
<p><font size="3"><strong>Valikot ”irti” pääpaletista</strong></font>
</p>
<p><font size="3">Olet ehkä joskus ihmetellyt, että kun painat pääpaletissa valikkoja ”Tiedosto”, ”Laajennokset” tai ”Ohje”, niin ensimmäisenä valikossa on pelkkä ”katkoviiva”-vaihtoehto. Tästä saa valikot irti omaan käyttöliittymään. Kun klikkaan tämän käyttöliittymän taas kiinni, niin valikko palaa taas peruspalettiin. Joku pitää irtonaisista valikoista, joku toinen taas ei- päätät itse mitä käytät!</font>
</p>
<p><img src="_booki/gimp/static/GIMP-konffaus-saato_html_m4cba3d0c-fi.jpg" name="grafiikka2"><br> Kuva 2. Pääpaletin ”tiedosto”-valikko erillisenä käyttöliittymänä.
</p>
<p><font size="3"><strong>GIMP:iin muut asetukset</strong></font>
</p>
<p><font size="3">Kaikki elintärkeä ja vähemmän elintärkeä GIMP:in asetuksiin liittyvä materiaali on koottu toiminnon ”Tiedosto”=&gt;”Asetukset” alle.</font>
</p>
<p><img src="_booki/gimp/static/GIMP-konffaus-resized_600x516_saato_html_m23ce69d6-fi.jpg" name="grafiikka3" height="516" width="600"><br> Kuva 3. Asetuksien peruskäyttöliittymä.
</p>
<p>Kaikkiin nippeliasetuksiin ei liene syytä mennä, mutta tärkeimmät ovat mm. ”Työkalujen asetukset”, josta voi asettaa itselleen näppäinoikopolkuja toimintoihin, joita tarvitsee usein. Myös osastolta ”Ohjaimet” saa säädettyä hiirellä tapahtuvia pikavalintoja. ”Ympäristö”-sivulta voi ohjelman välimuistin ja/tai muistin käyttöä ja näin lisätä GIMP:in toimintojen nopeutta. 
</p>
<p><strong>Kuvankaappaukset, nettikamera yms.</strong>
</p>
<p>GIMP:illä voi suorittaa myös kuvankaappauksia, jos niitä haluaa esimerkiksi editoida nopeasti. Valitse pääpaletista ”Tiedosto”=&gt;”Kuvan syöttö”=&gt;”Kuvan kaappaus”, jolloin esiin tulee seuraava käyttöliittymä:
</p>
<p><img src="_booki/gimp/static/GIMP-konffaus-saato_html_m454521f6-fi.jpg" name="grafiikka4"><br> Kuva 4. Kuvankaappauksen asetukset
</p>
<p>Voit säätää, otatko kuvankaappauksen koko Windows-työpöydästä vai vain tietystä auki olevasta ikkunasta. Jos valitset ”Kaappaa ikkuna”, laita ”Sekunnin tauko”-kohtaan vaikka arvo ”4” ja sitten paina ”kaappaa”. Esiin tulee seuraavanlainen käyttöliittymä:
</p>
<p><img src="_booki/gimp/static/GIMP-konffaus-saato_html_4dc68a9f-fi.jpg" name="grafiikka5"><br> Kuva 5. ”Valitse kaapattava ikkuna”
</p>
<p>Eli mitä tässä tehdään? Otetaan hiiren vasemmalla napilla kiinni rististä ja siirretään se ikkunan päälle, josta halutaan kuvankaappaus. GIMP odottaa neljä sekuntia ja ottaa sitten kuvankaappauksen ikkunasta. Joku voisi kysyä, mitä järkeä tässä ohjelmassa on kun Windowsissa pystytään muutenkin tekemään kuvankaappauksia hyvin kätevästi yksinkertaisilla näppäinyhdistelmillä. Tämä on totta, mutta Linuxissa kuvankaappauksen teko ei ole aina yhtä helppoa kuin Windowsissa. Ohjelma onkin ”jäänne” GIMP:in Linux-pohjaisuudesta, mutta ehkä siitä joissain oloissa on hyötyä Windowsissakin.
</p>
<p>Nettikamerastakin saa kätevästi kuvankaappauksia GIMP:in avulla: ”Tiedosto”=&gt;”Kuvan syöttö”=&gt;”TWAIN”.
</p>
<p><img src="_booki/gimp/static/GIMP-konffaus-saato_html_472da602-fi.jpg" name="grafiikka6"><br> Kuva 6. GIMP on löytänyt nettikameran. Paina nappia ”Valitse”
</p>
<p><img src="_booki/gimp/static/GIMP-konffaus-saato_html_m3225be03-fi.jpg" name="grafiikka7"><br clear="left"> Kuva 7. Kun nettikamera on kohdallaan, valitse ”Sieppaa”, ja kuvankaappaus siirtyy vasemmalle. Siitä voit valita kuvan klikkaamalla sitä ja painamalla näppäintä ”hae kuvat”.
</p>
<p><img src="_booki/gimp/static/GIMP-konffaus-resized_600x531_saato_html_m1d2693af-fi.jpg" name="grafiikka8" height="531" width="600"><br> Kuva 8. Naama näkyy nettikamerassa. Kuvan suttuisuus johtuu ikivanhasta nettikamerasta.
</p>
<p><strong>Fontit</strong>
</p>
<p>Lähes kestosuosikki keskustelufoorumeilla ja kyselypalstoilla on se, että miten GIMP:in tekstityökaluun saadaan lisää fontteja. GIMP käyttää Windowsin omia fontteja ja niitä on noin 350 kappaletta. Jos ne eivät riitä, niin internetistä saa lisääkin vaikka googlella hakusanoilla "Windows free fonts". Esimerkiksi <a href="http://www.webpagepublicity.com/free-fonts.html">täältä</a> sai ainakin tämän oppaan kirjoittamisaikaan peräti 6500 erilaista fonttia ilmaiseksi. Varo imuttamasta mitä tahansa tiedostoja hämäriltä sivuilta! Fontit ovat .ttf-formaatissa. Lataa sellainen Windowsiin ja siirrä kansioon C:\WINDOWS\fonts. Joissakin Windows-versoissa tämä kansio on C:\WINNT\fonts. Jompi kumpi löytyy omasta Windowsistasi. Sen jälkeen vain yksinkertaisesti suljet GIMP:in ja lataat sen uudestaan. Kokeile tekstityökalua ja fontti löytyy sieltä asennettuna. Sama fontti toimii myös tekstinkäsittelyohjelmassasi ja selaimessasi.
</p>
<p><strong>Säädä omaa kuviopalettiasi!</strong>
</p>
<p>Miten saat laitettua kuviopalettiisi lisää kuvioita, joita voit käyttää sujuvasti työskentelyssäsi tekemättä niitä aina uudelleen? Helposti, liitä ne suoraan "Kuviot"-palettiisi. Tee ensin kuvio GIMP:illä(katso "kuviot"-paletista mallia, minkä kokoisia muut kuviot ovat! Useimmat ovat korkeintaan kokoa 120*120 pikseliä).
</p>
<p><img src="_booki/gimp/static/GIMP-konffaus-saato_html_m544d452-fi.jpg" name="grafiikka10"><br clear="left"> Kuva 9. Kuviot-paletti, jonka saat esille peruspaletista painamalla sivellinmalli-kuvion oikealla puolella olevaa kuviota(kyseinen harmaa kuvio, joka on juuri valittuna on kokoa 100*100 pikseliä, kuten näet kuvan yläreunasta).
</p>
<p>Sen jälkeen kun olet tehnyt kuvan, tallennat sen .pat-tiedostona siihen kansioon, jossa ovat muutkin .pat-tiedostot, esimerkiksi omassa Windowsissani tämä kansio on C:\Program Files\GIMP-2.0\share\gimp\2.0\patterns. Sitten painat vain ”Virkistä kuviot”-painiketta, ja tekemäsi kuvio pitäisi ilmestyä muiden joukkoon kuviot-paletille.
</p>
<p>Siveltimen muotojen luominen ja editointi
</p>
<p>Aloittelijaa ja miksei edistyneempääkin käyttäjää kiinnostaa usein omien siveltimien luominen. Tämä tehdään yksinkertaisesti luomalla siveltimen kuva. Sen koko vaihtelee 1*1-siveltimestä mielivaltaisen suuriin siveltimeen. Siveltimen korkeus ei tarvitse olla sama kuin leveys. Tämä sivellinmuoto sitten tallennetaan brushes-kansioon(omassa Windowsissani osoitteessa C:\Program Files\GIMP-2.0\share\gimp\2.0\brushes) .gbr-formaatissa, esimerkiksi "kokeilu.gbr". Tämän jälkeen GIMP käynnistetään uudelleen, ja sinun pitäisi saada pääpaletistasi esille tämä kyseinen sivellin. 
</p>
<p>Fontteja voit luoda itse ja niiden kokoa voit vaihdella myös seuraavasta valikosta: 
</p>
<p>Kuva-ikkunasta "Ikkunat" =&gt; "Työkalujen asetukset"
  <br> Valitse kohta "Sivellin" ja napsauta neliöä. Tämän jälkeen valitse haluttu muoto ja koko.
  <br><br> Voit myös itse tehdä halutun kokoisia omia pensseleitä (äskeisen valikon avoinna ollessa oikeasta alareunasta pensselin kuvasta).
</p>
<p><strong>GIMP Plug-init</strong>
</p>
<p>Kaikki GIMPin toimivat työkalut eivät ole siinä valmiina. Siinä voi kokeilla erilaisia ”Plug-in”-lisäosia oman tarpeen mukaan. Nämä ovat niin harvinaisia, että perusGIMP:iin niitä ei ole katsottu tarpeellisiksi laittaa. Tavallisin Plug-In on ns. <em>scm-skripti</em>. Erilaisia .scm-skriptejä löytyy mm. GIMPin omien sivujen <a href="http://registry.gimp.org/index.jsp">plug-in-varastosta</a>. Kun olet ladannut sellaisen tietokoneellesi, siirrä se siihen kansioon missä ovat GIMP:in muutkin .scm-skriptit. Itselläni tämä kansio on osoitteessa C:\Program Files\GIMP-2.0\share\gimp\2.0\scripts. Jos et muuten löydä, etsi tietokoneesi ”Etsi tiedostoja ja kansioita”-toiminnolla haulla ”*.scm”, niin saat nopeasti selville missä nämä .scm-skriptit ovat.
</p>
<p>.scm-skriptit saa toimimaan pääpaletin kautta valikosta ”laajennokset”=&gt;”Script-fu”, mutta pelkkä .scm-tiedoston asentaminen oikeaan hakemistoon ei riitä, vaan ensin ”Script-fu”-valikosta täytyy valita ”Päivitä skriptit”. Tämän jälkeen Script-fu-valikosta löytyy lisävalikko paikasta, johon .scm-skripti on sen rekisteröinyt. Kysymys kuuluu sitten enää, että missä valikossa se tarkalleen ottaen on? Jos sitä ei löydy, niin sen voi tarkistaa koodista tarkastelemalla kyseistä skriptin loppuosaa esimerkiksi notepadilla (muistiolla):
</p>
<p><img src="_booki/gimp/static/GIMP-konffaus-resized_600x185_saato_html_m40330968-fi.jpg" name="grafiikka9" height="185" width="600"><br> Kuva 10. scm-koodia(neon-logo.scm). Tarkastelemalla lopussa olevaa koodinpätkää huomaamme, että skripti on rekisteröinyt itsensä paikkaan ”Script-Fu/Logos” ja sen nimi on ”Neon-logo”. Ota huomioon että suomenkielisessä GIMP:issä nämä valikot näkyvät suomeksi. Sitten vain kokeilemaan "päivitä skriptit"-toiminnon jälkeen uutta .scm-skriptiäsi:)
</p>
<p><strong>Miten omia .scm-skriptejä ohjelmoidaan?</strong>
</p>
<p>Se ei ole kovin vaikeaa jos osaa ohjelmoinnin alkeet, mutta vaatii kuitenkin aika paljon enemmän ohjelmointipäätä ja -innostusta kuin mihin minulla on aikaa ja kiinnostusta. Netistä löytyy hyviä englanninkielisiä ohjeita siihenkin, jos joku guruksi aikova haluaa tutustua tähän taiteenlajiin. Esimerkiksi <a href="http://pingus.seul.org/~grumbel/gimp/script-fu/script-fu-tut.html">tämä</a> sivu.
</p>
<p><strong>Entä sitten .exe-tiedostot?</strong>
</p>
<p>.exe-pluginit on ohjelmoitu c-kielellä. Ne täytyy sijoittaa paikkaan, jossa on GIMP:in muut C-kielellä tehdyt Plug-init, itselläni se paikka on ”C:\Program Files\FIMP-2.0\lib\gimp\2.0\plug-ins". Periaatteessa riittää pelkästään, että .exe-palikka laitetaan tuohon kansioon muiden jatkoksi ja sitten GIMP käynnistetään uudelleen, mutta käytännössä olen huomannut että homma toimii hyvin harvoin johtuen eri GIMP:in ja Windowsin versioiden välisistä ristiriidoista. Jos siis aikoo lähteä asentelemaan C-kielellä tehtyjä plug-inejä GIMP:iin kannattaa lähteä tekemään se alusta saakka Linuxilla kääntäen itse omat tiedostonsa C-lähdekoodeista käsin. Valitettavasti tähänkään minulla ei kärsimättömänä ja konffausta vihaavana loppukäyttäjänä riitä innostusta. <a href="http://www.manucornet.net/Informatique/Texturize.php">Täältä</a> löytyy kiinnostuneille hyvä esimerkki C-kielisen Plug-inin asentamisesta sekä Windowsiin että Linuxiin.
</p>
</div><ul Class="menu-goes-here"><li Class="booki-section">Johdanto</li><li><a href="/gimp/index">Johdanto</a></li>
<li Class="booki-section">Asennus</li><li><a href="/gimp/ch003_asennus">Asennus</a></li>
<li Class="booki-section">Asetukset</li><li><a href="/gimp/ch005_asetukset">Asetukset</a></li>
<li Class="booki-section">Aloittelijan oppaat</li><li><a href="/gimp/ch007_johdatus">Johdatus</a></li>
<li><a href="/gimp/ch008_kokeiluja">Kokeiluja</a></li>
<li><a href="/gimp/ch009_uuden-kuvan-tekeminen">Uuden kuvan tekeminen</a></li>
<li><a href="/gimp/ch010_koon-muuttaminen">Koon muuttaminen</a></li>
<li><a href="/gimp/ch011_valinnat">Valinnat</a></li>
<li><a href="/gimp/ch012_toimintamoodit">Toimintamoodit</a></li>
<li><a href="/gimp/ch013_kuvien-manipulointi">Kuvien manipulointi</a></li>
<li><a href="/gimp/ch014_reunat">Reunat</a></li>
<li><a href="/gimp/ch015_kuvateksti">Kuvateksti</a></li>
<li><a href="/gimp/ch016_kloonaus">Kloonaus</a></li>
<li Class="booki-section">Kehittyneen käyttäjän oppaat</li><li><a href="/gimp/ch018_tasot">Tasot</a></li>
<li><a href="/gimp/ch019_valokuvien-parantaminen">Valokuvien parantaminen</a></li>
<li><a href="/gimp/ch020_taidetta">Taidetta</a></li>
<li><a href="/gimp/ch021_sumua">Sumua</a></li>
<li><a href="/gimp/ch022_etaisyydet">Etäisyydet</a></li>
<li><a href="/gimp/ch023_iwarp">Iwarp</a></li>
<li><a href="/gimp/ch024_kanavat">Kanavat</a></li>
<li><a href="/gimp/ch025_script-fu">Script-fu</a></li>
<li><a href="/gimp/ch026_lapinakyvyys">Läpinäkyvyys</a></li>
<li><a href="/gimp/ch027_animaatio">Animaatio</a></li>
<li><a href="/gimp/ch028_bannerit">Bannerit</a></li>
<li Class="booki-section">Edenneen käyttäjän oppaat</li><li><a href="/gimp/ch030_kuvaformaatit">Kuvaformaatit</a></li>
<li><a href="/gimp/ch031_teoriaa">Teoriaa</a></li>
<li><a href="/gimp/ch032_pensselit">Pensselit</a></li>
<li><a href="/gimp/ch033_haaveilua">Haaveilua</a></li>
<li><a href="/gimp/ch034_avaruusmaisema">Avaruusmaisema</a></li>
<li><a href="/gimp/ch035_kolmiulotteisuus">Kolmiulotteisuus</a></li>
<li><a href="/gimp/ch036_konffausta">Konffausta</a></li>
<li><a href="/gimp/ch037_selektiivinen">Selektiivinen</a></li>
<li><a href="/gimp/ch038_retusointi">Retusointi</a></li>
<li><a href="/gimp/ch039_sumentaminen">Sumentaminen</a></li>
<li><a href="/gimp/ch040_syvays">Syväys</a></li>
<li><a href="/gimp/ch041_alfakanava">Alfakanava</a></li>
<li Class="booki-section">Liitteet</li><li><a href="/gimp/ch043_tekijat">Tekijät</a></li>
</ul>