<div id="main-content"><h1>Pilvipalvelut</h1>
<p>Viime vuosien kehitys teknologiapalveluissa on nostanut esiin käsitteen <em>pilvipalvelut</em>. Käytännössä ero <em>SaaS</em>-palveluihin jää monessa tapauksessa hyvin häilyväksi. Pilvipalvelut on melko hajanainen nimitys palveluille, joissa palvelun käyttäjä voi käyttää palvelua riippumatta palvelun sijainnista ja päivitysajoista. <br><br> Pilven käyttäminen palvelun kuvaamisessa on sinänsä melko osuvaa, sillä palvelun ja oman tiedon fyysinen sijainti ”pilvessä” voi liikkua pilven tapaan Euroopasta, Aasiaan tai Yhdysvaltoihin. Tästä päättää palvelun tarjoaja oman pilvipalvelumallin mukaisesti. Tässä on vaihtelua myös sen mukaan onko pilvipalvelu tarkoitettu henkilökohtaiseen käyttöön vai yrityskäyttöön. Käytännössä yksityishenkilöllä ei ole mahdollisuutta vaikuttaa pilvipalveluihin tallennettujen tietojensa fyysiseen sijaintiin tai edes tietää sitä. Sen sijaan joissakin pilvipalveluissa asiakasorganisaatioilla on mahdollisuus vaikuttaa tähän. <br><br> Pilvipalveluiden yksi tarkoitus on muuttaa erilaisten palvelujen toteutusmallia siten, että palvelun tarjoaja voisi alentaa palvelun tuottamisen kustannuksia merkittävästi parantamalla samanaikaisesti työmäärän optimointia ja palveluntarjontaa. Käytännössä siis toteuttamalla palvelu niin automaattisesti, että sen tuottamisen kustannukset laskevat merkittävästi suhteessa käyttäjien määrään. Tätä kautta voidaan alentaa myös palvelun hintaa asiakkaalle. Pilvipalveluiden henkeen kuuluu myös tiukka tuotteistus ja pyrkimys toteuttaa mahdollisimman samankaltainen palvelu kaikille. <br><br>Eräitä tunnettuja pilvipalveluja:</p>
<ul><li>Facebook (sosiaalinen media)</li>
<li>Dropbox (tiedostojen jakaminen)</li>
<li>Google mail (sähköposti)</li>
<li>Apple iCloud (tiedostojen jakaminen)</li>
<li>LinkedIn (sosiaalinen media ja rekrytointi)</li>
<li>Disqus (kommentit)</li>
<li>Salesforce (CRM)</li>
<li>Amazon Web Services (apps-alusta eri palveluille)</li>
<li>Hotmail (sähköposti)</li>
<li>Box.net (tiedoston jakaminen)</li>
<li>Picasa (kuvien jakaminen)</li>
</ul><p>Palveluja on nykyään tuhansia, ellei kymmeniä tuhansia erilaisiin tarkoituksiin.</p>
<h2>Henkilökohtainen pilvi</h2>
<p>Pilvipalvelua voidaan tarkastella myös henkilökohtaisesta ja organisaation näkökulmasta. Nämä usein sekoittuvat toisiinsa keskustelussa. Käyttäjäprofiilien väliset erot ovat merkittävät. Keskustelua käydään myös pedagogisessa mielessä, jolloin käytännössä informaalia oppimista kuvataan sanalla pilvioppiminen (<em>learning cloud</em>). Tällöin usein viitataan ajatukseen, että kaikki verkkopalvelut ovat osa oppijan henkilökohtaista oppimispilveä. Näkökulma on oppimisresurssilähtoinen ja ottaa vain vähän kantaa oppimistuloksiin sekä oppimisen seurantaan. Henkilökohtaisen pilven näkökulmasta oppijan oppimisresurssit ovat tietyltä osaltaan pilvessä, jolloin tästä seuraa pilvioppiminen. Aivan kuin maailman suurimman kirjaston osoitteen kuuleminen johtaisi automaattisesti oppimiseen.</p>
<h2>Oppilaitoksen palvelut pilvessä</h2>
<p>Organisaation pilvipalvelut lähestyvät asiaa eri näkökulmasta ja myös eri tarpeesta. Oppilaitosorganisaation tehtävänä on tuottaa osaamista sekä siihen liittyviä suorituksia eli tutkintoja tai sen osia. Tältä näkökulmasta on tärkeää pohtia mitä pilvipalveluja opetuksessa ja oppimisessa käytetään. Vielä tärkeämpää on huomioida näiden palveluiden käyttöehdot. Oppilaitoksen tulisi tietää palvelun fyysinen sijainti on, siellä oppimisen lähtökohdista toteutettavat prosessit ja erityisesti tuntea opetuksessa käytettävät oppimateriaalit.<br><br> Oppilaitosjohdon kannalta tilanne on usein varsin sekava, koska henkilökohtaisia pilvipalveluita käytetään oppimisen tukena osana oppilaitoksen tutkintotavoitteeseen tähtäävää koulutusta. Opetuksen innovaattorit ja opiskelijat ottavat mielellään käyttöön näitä palveluja, vaikka koulussa ei olisi minkäänlaista linjaa erilaisten pilvipalveluiden käytöstä. Haasteeksi nousee, että henkilökohtaiseen käyttöön tarkoitettuja palveluja tultaisiin käyttämään tutkintolähtöisessä oppimisprosessissa oleellisena osana organisaation tietojärjestelmiä.<br><br> Oppilaitoksen kannattaa aina selvittää vähintään seuraavia asioita, kun pilvipalvelun käyttöä oppilaitoksessa aloitetaan:</p>
<ul><li>Mikä palvelun tarkoitus on ja miten se soveltuu oppilaitoksen oppimisympäristöön?</li>
<li>Onko tämä palvelu jo jollakin tavalla käytössä jossakin organisaatiossamme?</li>
<li>Millaiset ovat käyttöehdot?</li>
<li>Mitä palvelu sanoo sinne ladatun tiedon omistusoikeuksista?</li>
<li>Onko palveluun laitettua tietoa mahdollista ladata sieltä pois ja avata jossakin muualla?</li>
<li>Onko palvelun osa, jota käytetään, siirrrettävissä sellaisenaan tarvittaessa omalle palvelimelle (avoin vs. suljettu koodi)?</li>
<li>Miten palvelussa käytetään sinne ladattua henkilötietoa (markkinointiin, myynnin profilointiin tai myydäänkö käyttäjätietoa eteenpäin)</li>
<li>Millainen on palvelun ansaintamalli ja millä sen tarjoaja rahansa tekee (ilmainen ei koskaan ole ilmainen)?</li>
<li>Miten fokusoitunut palvelu on ja keitä ovat palvelun käyttäjät?</li>
<li>Voiko palvelua liittää muihin palveluihin?</li>
<li>Kuinka tärkeä tämä palvelu on? Mitkä ovat vaihtoehdot esim. avoimilla ohjelmistoilla toteutettavaksi?</li>
</ul><h2>Avoin lähdekoodi, vapaat ohjelmistot ja pilvipalvelut</h2>
<p>Valtaosa pilvipalveluista on lähtökohtaisesti suljettuja. Niitä voi käyttää, mutta palvelun koodi ja usein jopa sinne laitetut sisällöt ovat palvelun tuottajan omaisuutta ja niin käytettävissä myös omassa liiketoiminnassaan. Näin toimitaan erityisesti henkilökohtaiseen käyttöön tarkoitetuissa pilvipalveluissa. Myös oppilaitoksille tarkoitetuissa pilvipalveluissa on palvelu usein suljettua. Joissakin palveluissa myös sinne laitetut sisällöt siirtyvät palvelun tuottajalle. Erityisesti tässä piilee iso riski, jos jo tekijänoikeudella suojattua materiaalia siirretään henkilökohtaiseen pilvipalveluun, jota käytetään osana oppilaitoksen oppimisympäristöä. Oppilaitokselle tällainen toiminta sisältää selvän riskin.<br><br> Pilvipalveluita tuotetaan suurelta osin perustuen avoimeen lähdekoodiin ja vapaisiin ohjelmistoihin. Toiminnan logiikka on, että vapaata ohjelmistoa muokataan, se suljetaan palveluun ja tarjotaan asiakkaalle pilvestä. Tietyt avoimen lähdekoodin lisenssit sallivat tämän. Vaikka palvelu olisi tuotettu avoimella ohjelmistolla, se voi silti olla suljettu ja toimittajalukollinen palvelu.<br><br> Viime aikoina on alkanut muodostumaan avoimia pilvipalveluita, joiden logiikkana on toteuttaa avoimen lähdekoodin ja avointen ohjelmistojen periaatteita myös pilvipalveluna. Tällaisista palveluista voidaan, ja on mahdollista, siirtää ohjelmisto sisältöineen tarvittaessa omalle palvelimelle, jolloin toimittajalukko voidaan ehkäistä. Kannattaakin aina ottaa selvää pilvipalvelun siirtomahdollisuuksista ja sen oikeuksista tilanteessa, että palvelu halutaan toteuttaa jotenkin toisin.</p>
<h2>Oma tietosuojani sekä oikeudet tuottamaani materiaaliin pilvipalveluissa</h2>
<p>Tietosuojaa ja tiedon omistuoikeuksista puhutaan verrattain vähän pilvipalveluiden yhteydessä. Kun keskustellaan henkilökohtaisesta pilvestä, voi usein tuntua, että asia on merkityksetön. Sisältöjen osalta näin asia saattaakin olla, sillä esimerkiksi Mustin kanssa lenkillä käynti tuskin on kovinkaan arvokasta tietoa. Henkilökohtaisessa pilvipalvelussa (erityisesti sosiaalisen median alueella) tämä tieto muuttuu kuitenkin palvelun omistajan kannalta erittäin arvokkaaksi. Kun tietoa kerääntyy sadoista tuhansista Mustin ulkoiluttajista voidaan tämä tieto myydä vaikka koiran ulkoiluleluja valmistavalla yhtiölle tai profiloida mainostajan tieto näkymään tarkemmin juuri oikeaan kohderyhmään. Voi vain miettiä, mikä arvo pilvipalvelun tuottajalle on opiskelijoiden pilvipalveluihin laittamilla henkilökohtaisilla tiedoilla.<br><br> Pahimmassa tapauksessa oppilaitos voi edistää tai vaatia käyttämään palvelua, jossa tietosuoja on olematonta ja henkilöihin kohdistuvia tietoa voidaan käyttää ennalta määrittelemättömään tarkoitukseen. Tai palveluun laitetun tiedon oikeudet siirtyvät täysin hallitsemattomasti mihin tahansa tarkoitukseen. Kun tähän yhtälöön lisätään alaikäinen oppilas tai opiskelija, tilanne vaikeutuu entisestään. Voiko oppilaitos ilman vanhempien lupaa vaatia oppilaita käyttämään pilvipalvelua, jossa lapsen henkilötietoja käytetään eri tarkoituksiin ja heidän tekemänsä sisällön oikeudet siirtyvät heiltä pois? Opettajat ja oppimateriaalit pilvipalveluihin ladattuna muodostavat samantyyppisen ongelman hieman eri näkökulmasta.<br><br> Oppilaitoksen kannattaa selvittää erityisen tarkkaan omassa oppimisympäristössä käytettyjen palveluiden ehdot ja keskustella, onko tiettyjen käyttäjäehdoiltaan epäilyttävien pilvipalveluiden käyttö ylipäätään mahdollista oppilaitoksessa.</p></div><ul Class="menu-goes-here"><li Class="booki-section">Johdanto</li><li><a href="/valo-oppilaitoksissa/index">Johdanto</a></li>
<li><a href="/valo-oppilaitoksissa/ch002_usein-kysytyt-kysymykset">Usein kysytyt kysymykset</a></li>
<li Class="booki-section">Tietotekniikka oppimisen tukena</li><li><a href="/valo-oppilaitoksissa/ch004_pedagoginen-oppimisymparisto">Tietotekniikka oppimisen tukena</a></li>
<li Class="booki-section">Toimintakuvaus</li><li><a href="/valo-oppilaitoksissa/ch006_toimintakuvaus">Toimintakuvaus</a></li>
<li Class="booki-section">Tietotekniikka osana koulun toimintaa</li><li><a href="/valo-oppilaitoksissa/ch008_tulevaisuuden-koulu-on-taalla-tanaan">Tulevaisuuden koulu on täällä tänään</a></li>
<li><a href="/valo-oppilaitoksissa/ch009_avoin-maailma-ja-sen-hyodyt">Avoimen maailman osat</a></li>
<li><a href="/valo-oppilaitoksissa/ch010_toiminnan-ja-teknologian-yhteensopivuus">Toiminnan ja teknologian yhteensopivuus</a></li>
<li><a href="/valo-oppilaitoksissa/ch011_osallistavat-kehitys-ja-kayttoonottoprojektit">Osallistavat kehitys- ja käyttöönottoprojektit</a></li>
<li Class="booki-section">Hankintaopas</li><li><a href="/valo-oppilaitoksissa/ch013_hankintaopas">Hankintaopas</a></li>
<li><a href="/valo-oppilaitoksissa/ch014_julkiset-hankinnat-ja-valo">Julkiset hankinnat ja VALO</a></li>
<li><a href="/valo-oppilaitoksissa/ch015_seitseman-askelta">VALO-ohjelmistojen hallittu käyttöönotto</a></li>
<li><a href="/valo-oppilaitoksissa/ch016_linux-ohutpaateratkaisujen-kustannukset">Kokemuksia Linux-ohutpäätejärjestelmistä kouluissa</a></li>
<li><a href="/valo-oppilaitoksissa/ch017_pitaisiko-hinnan-lisaksi-miettia-myos-laatua">Hinta, laatu vai kummatkin?</a></li>
<li><a href="/valo-oppilaitoksissa/ch018_tietoturva-ja-tietosuoja">Pilvipalvelut</a></li>
<li Class="booki-section">Ratkaisut ja niiden rakentaminen</li><li><a href="/valo-oppilaitoksissa/ch020_ratkaisut-ja-niiden-rakentaminen">Ratkaisujen rakentaminen</a></li>
<li><a href="/valo-oppilaitoksissa/ch021_uudet-toimintatavat-vtt">Uudet toimintatavat</a></li>
<li><a href="/valo-oppilaitoksissa/ch022_koulun-unelmista-totta">Koulun Unelmista totta</a></li>
<li><a href="/valo-oppilaitoksissa/ch023_linux-kayttojarjestelmaan-siirtyminen">Linuxiin siirtyminen</a></li>
<li><a href="/valo-oppilaitoksissa/ch024_oppilaat-omilla-laitteilla">Oppilaat omilla laitteilla</a></li>
<li Class="booki-section">Yhteenveto</li><li><a href="/valo-oppilaitoksissa/ch026_yhteenveto">Yhteenveto</a></li>
<li Class="booki-section">Lähteet</li><li><a href="/valo-oppilaitoksissa/ch028_lahteet">Lähteet</a></li>
<li Class="booki-section">Tapausesittelyt</li><li><a href="/valo-oppilaitoksissa/ch030_tapausesittelyt">Tampereen Rudolf Steiner-koulu</a></li>
<li><a href="/valo-oppilaitoksissa/ch031_unelmakoulu">Dream-alusta</a></li>
<li><a href="/valo-oppilaitoksissa/ch032_vihdin-lukio">Vihdin lukio</a></li>
<li><a href="/valo-oppilaitoksissa/ch033_espoon-steinerkoulu">Espoon Steinerkoulu</a></li>
<li><a href="/valo-oppilaitoksissa/ch034_mantymaen-koulu">Mäntymäen koulu</a></li>
<li><a href="/valo-oppilaitoksissa/ch035_juvan-ja-joroisten-koulutoimi">Juvan ja Joroisten koulutoimi</a></li>
<li><a href="/valo-oppilaitoksissa/ch036_jamsan-koulu">Jämsän koulu</a></li>
<li><a href="/valo-oppilaitoksissa/ch037_kortepohjan-koulu">Kortepohjan koulu</a></li>
<li><a href="/valo-oppilaitoksissa/ch038_ahtarin-koulu">Ähtärin koulu</a></li>
<li Class="booki-section">Tekijät</li><li><a href="/valo-oppilaitoksissa/ch040_kirjoittajat">Kirjoittajat</a></li>
<li Class="booki-section">Liitteet</li><li><a href="/valo-oppilaitoksissa/ch042_avoin-lahdekoodi">Avoimen lähdekoodin määritelmä</a></li>
<li><a href="/valo-oppilaitoksissa/ch043_esimerkkeja-avoimen-lahdekoodin-koulutusohjelmista">Luettelo yleisimmistä avoimista ohjelmista opetuksessa</a></li>
</ul>